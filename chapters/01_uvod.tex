Sledování a hodnocení kognitivní zátěže v extrémním prostředí, jako je například
vesmír, je důležité pro zajištění bezpečnosti a úspěchu jednotlivců a týmů
působících v takovém prostředí během náročných a důležitých úkonů. Monitorování
kognitivních funkcí pomocí tradičních metod, jako je dotazníkové hodnocení nebo
behaviorální analýza, může být v izolovaném, uzavřeném a extrémním prostředí
nepraktické až neproveditelné kvůli například komunikačním a časovým omezením.
Proto čím dál více vzrůstá zájem o využití periferních biosignálů, jako je
například elektrická srdeční aktivita nebo kožní vodivost, k hodnocení
kognitivní zátěže v reálném čase. Interpretace těchto biosignálů v souvislosti s
kognitivní zátěží je však nejasná a náročná vzhledem k tomu, že se do
periferních biosignálu promítají veškeré kognitivní funkce. 

Jako klíčem k interpretaci těchto vztahů se jeví inkorporace komplexního modelu
neuroviscerální integrace, který vychází ze skutečnosti, že autonomní nervový
systém hraje klíčovou roli v regulaci periferní fyziologie a poskytuje
teoretický rámec pro pochopení vztahů mezi periferními biosignály s kognitivními
funkcemi. Obecně tento model předpokládá, že kognitivní zátěž několikaúrovňově
moduluje aktivitu autonomního nervového systému, což vede právě ke změnám
periferní fyziologie.

Navzdory potenciálu periferních biosignálů jako indikátorů kognitivní zátěže v
extrémních prostředích nadále zůstává při interpretaci jejich vlastností několik
problémů. Patří mezi ně například individuální rozdíly v charakteru biosignálů,
vliv faktorů prostředí nebo nedostatečná standardizace sběru a analýzy dat. Z
periferních biosignálu lze zároveň vypočíst nesčetné množství matematických
ukazatelů ale nedostatek systematického porovnávání těchto ukazatelů činí
interpretaci a vyhodnocování výsledků zdlouhavým a pochybným. Řešení těchto
problémů je zásadní pro vývoj spolehlivých a platných metod pro hodnocení
kognitivní zátěže.

Tato práce se zabývá využitím periferních biosignálů pro hodnocení kognitivní
zátěže v extrémním prostředí. Konkrétně analyzovanými periferními biosignály
jsou srdeční, elektrodermální a respirační aktivita. Dále se také práce zabývá
problémy spojenými s interpretací příznaků vybraných biosignálů a navrhuje možná
řešení k jejich překonání.

