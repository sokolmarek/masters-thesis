Sledování a hodnocení kognitivní zátěže v extrémním prostředí je kritické pro
zajištění bezpečnosti a úspěchu jednotlivců a týmů působících v takovém
prostředí během náročných a důležitých úkonů. Monitorování kognitivních funkcí
pomocí tradičních dotazníkových metod nebo behaviorální analýzy může být v
izolovaném, uzavřeném a extrémním prostředí nepraktické až neproveditelné
zejména kvůli komunikačním a časovým omezením. Proto čím dál více vzrůstá zájem
o využití periferních biosignálů, mezi které patří elektrická srdeční nebo
elektrodermální aktivita, k hodnocení kognitivní zátěže v reálném čase. 

Paradigma většiny dosavadních přístupů detekce těží primárně z extrahovaných
příznaků v podobě statistických ukazatelů nebo často například parametrů
vypočtených z variability srdeční frekvence. Interpretace těchto parametrů v
souvislosti s kognitivní zátěží je však nejasná a náročná vzhledem k tomu, že se
do periferních biosignálu promítají veškeré kognitivní funkce. Velké množství
těchto parametrů také vyžaduje poměrně dlouhé časové úseky pro svůj výpočet a
jsou velmi citlivé na různorodé typy artefaktů.

Jako klíčem k interpretaci těchto vztahů se jeví inkorporace komplexního modelu
neuroviscerální integrace, který vychází ze skutečnosti, že autonomní nervový
systém hraje klíčovou roli v regulaci periferní fyziologie a poskytuje
teoretický rámec pro pochopení vztahů mezi periferními biosignály s kognitivními
funkcemi. Obecně tento model předpokládá, že kognitivní zátěž několikaúrovňově
moduluje aktivitu autonomního nervového systému, což vede právě ke změnám
periferní fyziologie. Rozklíčování interpretace takovým způsobem by ale
vyžadovalo velké množství patřičně popsaných dat, bylo velmi časově náročné a
pravděpodobně by trpělo nedostatečnou generalizací.

Nedostatky předešlého přístupu překonávají metody hlubokého učení, jejichž vstup
tvoří samotné biosignály, ze kterých jsou potřebné příznaky pro účely detekce
kognitivní zátěže extrahovány automaticky. Detektory tohoto typu bývají obvykle
robustní a schopné v datech nalézt nespočetné množství relací. V důsledku toho
je pro účely rozpoznání kognitivní zátěže extrahováno a použito ohromné množství
parametrů. Objevuje se tak často nevýhoda v podobě vysoké výpočetní náročnosti.
Zároveň prisma tohoto přístupu nijak nezohledňuje kauzalitu v rámci použitých
příznaků a naopak vychází z předpokladu jejich nezávislosti. Tato skutečnost
opět činí interpretaci výsledků včetně určení klíčových faktorů pro hodnocení
kognitivní zátěže obtížné a nejasné. Obecně se mezi další problémy také řadí
například individuální rozdíly v charakteru biosignálů, vliv faktorů prostředí
nebo nedostatečná standardizace sběru a analýzy dat. Řešení těchto problémů je
také zásadní pro vývoj spolehlivých a platných metod pro hodnocení kognitivní
zátěže.

Tato práce zkoumá vliv extrémního prostředí na projevy kognitivní zátěže v
periferních biosignálech. Pro tyto účely diplomová práce představuje nový způsob
hodnocení kognitivní zátěže pomocí takzvaných vícerozměrných časoprostorových
kauzálních vzorů společně s využitím kapsulární neuronové sítě. Tyto vzory
zachycují temporální příčinné relace a umožňují unikátní kódování specifického
kognitivního stavu v podobě charakteristické konfigurace v prostorové doméně.



